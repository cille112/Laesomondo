Inden far flytter ud, og mens han stadig officielt har adresse hjemme hos os, når Jonas og Pernille at fejre fødselsdag. Ingen nævner mors og fars forestående separation med så meget som et ord. Ikke engang morfar
der bare sidder i sofaen og hele tiden tjekker klokken. Ellers opfører alle sig som sædvanlig. Anonymt og ligegyldigt. Jeg kan kun lige mærke medlidenheden og sympatien sive ud af de voksnes ellers så vandtættte
skodder. De to fødselsdage forløber ens som to kedelige halvlege. Goddag. Tillykke. Tak for mad. Nå, vi må også se at trille hjemad. Da gæsterne er gået, pustes fyrfadslysene på stanniolbakkerne ud, gavepapiret
samles i en indkøbspose, mine søskende går op på værelset og leger med deres gaver, og jeg ulmer inde i mig selv over de voksnes lette omgang med et problem der er ved at ødelægge mig indefra. Jeg forstår at de
forsøger at skåne os. Jeg hader at de tror vi ikke har gennemskuet det.
Det er omkring samme tidspunkt at Jonas begynder at gå sin vej. Han sidder i sofaen og stener, på stolen ved spisebordet og æder indtil nogen siger eller gør noget der går ham imod. Så rejser han sig pludselig med
et rasende ansigtsudtryk der kan blive til gråd når som helst, vender sig om og går ud ad døren. Havedør eller hoveddør er vilkårligt. Ikke noget med at løbe. Ikke noget med at flygte. Han går bare. Det ene ben foran
det andet. Han vil væk. Nogle gange når mor at få fat i armen på ham, og så sætter gråden ind. Andre gange er han simpelthen for hurtig på fødderne, og så må mor hoppe i træskoene og følge efter ham. Pernille siger
ikke noget. Ikke andet end “Nu går han igen, altså.” Når de så kommer tilbage lidt senere, holder min mor ham bagfra i begge arme mens han forsøger at vriste sig fri som var han ved at blive anholdt. Han løber op
ad trappen og smækker med døren ind til sit værelse. Han er svær at få i tale for tiden. Han er sur på alt og alle. Også mig. Pernille forsøger at efterabe Jonas’ flugtforsøg, men hun er trods alt nemmere at fange. Hun
løber også op ad trappen og smækker med døren ind til sit værelse. Vores hjem er lyden af brag. Lyden af indebrændte frustrationer. Nu ender vi ligesom alle de andre håbløse familier. Jeg kan mærke det.
En aften hvor far er ude at cykle, fortæller jeg mor om mine bekymringer. Hvordan den her skilsmisse kommer til at ødelægge det hele.
Jeg kender det alt for godt fra stort set samtlige mine danske venner og mine søskendes venner. En skilsmisse er ligesom et jordskælv, siger jeg til hende. Jeg er bange for de sprækker det kommer til at skabe. At vi
ender på hver vores side og aldrig kan nå hinanden igen. Jeg er bange for at far og hende kommer til at hade hinanden. Jeg er bange for at det ikke er for alles bedste som de ellers konstant minder os om.
“Hvad er det helt præcist du frygter, Morten?”
“Jeg frygter at alle bare bliver ligeglade med hinanden. Sådan er det gået med de andres familier.”
Jeg opremser alle dem jeg overhovedet kender. Alle dem med danske efternavne, i hvert fald. Min mund bævrer, og til sidst kan jeg ikke sige mere. Mor tager over. Hun lægger en arm på min skulder.
“Jeres far er altså anderledes. Han er god nok, Morten. Han kunne aldrig finde på at blive ligeglad med jer, ligesom I heller aldrig ville blive ligeglade med ham. Det ved du også godt.”
Jeg beslutter mig for at stikke af hjemmefra. Nu kan de rende mig. Jeg vil ikke mere, andet end at straffe dem. Jeg pakker ingen taske. Intet tøj eller proviant. Jeg har mine ben, det må være rigeligt. Jeg smækker døren, og efter tredive sekunder har jeg passeret kirken og står foran skolen, og jeg begynder at fryse. Til højre for mig sidder et par alkoholikere på bænkene.
De ser ikke ud til at fryse synderligt. Der gemmer sig med garanti en masse livskloge synspunkter langt inde i deres fordrukne hjerner. De har set og hørt og oplevet mere end de fleste. Samfundet skal anskues fra
bunden, har jeg hørt nogen sige. De må vide hvordan kagen skal skæres. Jeg går helt hen til dem, og jo nærmere jeg kommer, stinker der af pis og lort og humle fra de mange flasker. Jeg går hen til Fedtmule, ham
som laver en umanerlig dårlig parodi på Fedtmule, hans lange røde hår glinser, og hans hænder skælver.
“Fryser du?” spørger jeg.
“Næh,” siger han, “jeg glemte bare min metadon i morges.”
Han smiler og tager sig en slurk af sin bajer. Jeg sætter mig ned ved siden af ham.
“Fedtmule?”
“Ja, min dreng?”
“Jeg synes livet er hårdt.”
“Nå da da. Så skal du bare begynde at drikke, du.”
“Men jeg kan ikke finde ud af om det er i orden. At have det sådan her og være ked af det, når nu alle har det på samme måde, eller endnu værre.”
Han sumper lidt rundt inde i sig selv, hovedet bopper op og ned som en bøje ude på Øresund, det lader ikke rigtig til at han hører efter. 
“Fedtmule. Hvis jeg må spørge dig: hvad er det værste her i livet?”
Han behøver ikke megen betænkningstid.
“Fodvorter, min dreng. Dem skal du fandeme passe på med.”
“Ikke andet?”
“Nej. Egentlig ikke. Det hele skal nok gå. Om ikke andet, så ad helvede til. Hør, du har vel ikke en femmer på dig?”
Jeg spiller fodboldkamp den aften hvor far skal flytte. Han er med ude at se mig spille. Sammen med et par andre forældre kører han os ud til de forskellige udekampe rundt omkring i Storkøbenhavn. Vi spiller mod
HIK den aften. Fars gamle klub. Vi får som sædvanlig røvfuld, og som sædvanligt lunter jeg rundt på fodboldbanen med hamrende hjerte og høj puls og gemmer mig. En fodboldkamp er noget af det mest skræmmende
jeg kender, og min frygt lammer al vildskab og glæde og vilje til sejr. Jeg burde skamme mig, men er egentlig ret tilfreds med at forholde mig anonym på min efterhånden faste venstre back-plads. Så kan jeg i
det mindste ikke direkte klandres for nederlagene. Da slutfløjtet lyder, er jeg lettet. Mest fordi jeg ikke begik de helt store fejl. Jeg mærker efter-
årskulden vikle sig ind bag stoffet i kamptrøjen, da jeg som den eneste smilende går rundt og siger tak for kampen til modstanderholdet. Jeg kunne ikke være mere ligeglad med om vi vinder eller taber, eller hvor
stort vi gør det. Så længe Fuad og de andre ikke har noget på mig til næste dag.
Da vi har smidt folk af ved klubhuset og sagt tak for i aften, sætter jeg mig ind på forsædet mens far sætter bilen i gang og drejer ned af Englandsvej. Far lægger en hånd på mit knæ.
“Jeg er blevet spurgt om jeg vil være afdelingsleder for jeres årgang.”
“I Fremad Amager?”
Jeg er overrasket, men det gør ikke noget indtryk på mig. 
“Det må du jo selv om,” svarer jeg.
Far blinker af, vender hovedet bagud og drejer til højre ned ad Røde Mellemvej. Han sætter bilen tilbage i andet gear. Så tredje.
“Jeg tænkte bare at det ville være en god måde for mig at være involveret i jer. Nu hvor jeg flytter og sådan noget. Så har jeg dit fodboldhold som en lille sidebeskæftigelse. Så kan jeg også komme med på udlandstur sammen med dig. Og så videre.”
Nogle gange ville jeg ønske han kunne læse ituationerne bedre. Så ville han vide at jeg ikke bryder mig om at han står ude på sidelinjen til hver kamp og råber højere end træneren ad spillerne inde på banen.
Spillere, som efter kampen er de venner der driller mig med min tykke, højtråbende far.
“Det synes jeg bare du skal gøre. Hvis du gerne vil, far.”
Han kigger på mig inden vi drejer ind på parkeringspladsen.
“Er du sikker, Morten? Fordi det er helt fint, hvis …”
“Hold nu op! Med alle de valg! Træf selv en beslutning.”
Mit eget temperament kommer bag på mig. Tårerne naturligvis lige bagefter.
Far opdager det da han parkerer bilen og trækker i håndbremsen.
“Det var ikke for at gøre dig ked af det. Jeg prøver jo bare. Ja, jeg skal jo også finde hoved og hale i det her, ikke?”
Jeg åbner døren og henter min fodboldtaske i bagagerummet.
Da vi kommer indenfor, sidder Pernille og Jonas med mor i sofaen og ser fjernsyn. Jeg smider min taske i entreen og går ud i køkkenet for at finde noget mad. Mors hjemmelavede pizza med tyk bund, kødsovs og
pepperoni ligger i et fad i køleskabet. Jeg skærer et stykke og propper det i mikrobølgeovnen. Tre minutter plejer at være rigeligt.
Far har samlet en stor blå Ikea-pose op og en pose med sin hovedpude og lidt sengetøj. Han har beholdt sko og jakke på. Jonas og Pernille rejser sig fra sofaen og går ud mod ham.
“Nå. Så er det nu. Men vi ses jo igen lige om lidt, unger.”
Vi krammer ham en ad gangen. Hans store mave står altid i vejen når vi skal kramme. Jeg hviler mit hoved på hans varme dunk, og han kører sin hånd frem og tilbage et par gange på min ryg, løfter Pernille op og
kysser hende på kinden.
“Så laver jeg sgu gryderet til på næste fredag. Den helt stærke version.”
Han blinker mod Jonas og mig.
En kvalme er pludselig ved at stige op fra et ukendt dyb i mig. Nu flytter far. Mor står bag os og smiler så godt hun kan. Og så går far ud ad døren og lukker den bag sig. Jonas og Pernille sætter sig tilbage i sofaen
ved tv’et. Jeg går ud i køkkenet og kigger ud gennem ruden til gården.
Tænk hvis han nu stod der og kiggede lidt på sit pludselig forhenværende hjem. Det ville være smukt. Det havde jeg gjort. Men han er der ikke. Han er på vej ud i bilen. Mikrobølgeovnen bipper. Jeg ender med
at smide pizzaen ud i skraldespanden.