Nina så manden lige i øjnene.
– Nu tror jeg bare du skal gå, sagde hun.
Det havde ikke rigtig nogen effekt. Han tog et skridt nærmere og lænede sig ligesom ind mod hende. Hun kunne lugte hans aftershave. I en lidt anden situation ville den have været behagelig.
– Jeg ved hun er her, sagde han.
– Og jeg forlanger at komme til at tale med min forlovede med det samme.

Det var en varm augustdag, og der stod hvide roser fra haverne i den blå vase i vindueskarmen. Uden for Ellens Gård skinnede solen på støvet græs og hvide bænke. Nogle af børnene fra Barak A løb og spillede fodbold; det ene hold råbte løs på urdu og det andet på rumænsk, men det lød til de fandt ud af det alligevel. De havde vel spisefrikvarter, tænkte Nina med en lille distraheret del af sin hjerne. Hendes kolleger Magnus og Pernille var gået til frokost for længst, og hun kunne også se psykologen Susanne Marcussen sidde og tale med den nye sundhedsplejerske på bænkene uden for kantinen. 
Klokken var 11.55, og bortset fra børnenes leg lå der en tung og siesta-agtig dvaskhed over Dansk Røde Kors Center Furesø, bedre kendt som Kulhuslejren. Eller det havde der i hvert fald gjort indtil manden foran hende var kommet vadende ind på klinikken for fire minutter siden. Hun skævede ned til telefonen på skrivebordet, men hvem skulle hun ringe til? Politiet? Indtil videre havde han ikke gjort noget ulovligt.
Han var vel sidst i 40erne, med mellembrunt tilbagestrøget hår. Solbrændt og velklædt, i en kortærmet Hugo Boss skjorte med matchende slips. Ingen havde drømt om at standse ham ved porten, åbenbart.
– Flyt dig,
sagde han til hende.
– Så finder jeg hende selv.
Nina blev stående. Hvis han slår mig, kan jeg politianmelde ham, tænkte hun. Det ville være det værd.
– Her er ikke adgang for uvedkommende, sagde hun.
– Jeg må bede dig om at gå.
Det havde endnu mindre virkning end første gang. Han så lige igennem hende og hen ad gangen bag hende.
– Natasha, råbte han.
– Kom så. Rina venter allerede i bilen.
Hvad? Nina forsøgte at fange hans blik.
– Hun er i skole, røg det ud af hende.
Han så ned på hende, og det smil der krusede hans læber var så triumferende at hun havde lyst til at kaste op.
– Ikke længere, sagde han.
Der lød et sagte klik af en dør der blev åbnet. Uden at vende sig om vidste Nina at det var Natasha der var kommet ud på gangen.
– Don’t hurt her, sagde hun.
– Lille skat, det kunne da aldrig falde mig ind, sagde Boss-manden.
– Skal vi tage hjem? Jeg har købt kage til kaffen.
Natasha nikkede kort.
Nina rakte uvilkårligt en hånd ud for at standse hende, men den spinkle, lyshårede ukrainske pige gik forbi hende uden at ville se på hende. Nina vidste hun var 24, men lige nu lignede hun en ranglet og fortabt teenager.
– I go now, sagde hun.
– Natasha! Du kan anmelde ham!
Natasha rystede bare på hovedet.
– For what? sagde hun.
Manden lagde begge hænder om hendes slanke nakke, trak hende ind til sig og gav hende et provokerende dybt kys. 
Nina kunne se hvordan hele pigens krop stivnede. Han lod sine hænder glide ned over hendes ryg og ind under cowboybuksernes stramme linning til han havde fat om begge hendes baller. Hans hænder bulede tydeligt under stoffet. I et brat ryk tvang han hendes underliv hårdt ind mod sit eget.