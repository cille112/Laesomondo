Siden værnepligten på Bornholm og turen til Luxembourg har mine sanser været sensitive, og min krop er i konstant beredskab. Biplydene fra kasseapparatet får mit hjerte til at banke ekstremt hurtigt, og jeg føler ikke, jeg har kontrol over mig selv. Det har været et karrieremæssigt kedeligt år, men da et job i radio og tv-afdelingen bliver ledigt, øjner jeg chancen for at få fred for biplydene. Selvom jeg ikke ved noget som helst om salg, søger jeg jobbet og får det. Hi-fi ligger meget lavt på min prioriteringsliste, men jeg vinder heldigvis kundernes tillid, fordi jeg er imødekommende. Sammen med et deltidsjob i engelsk på den internationale skole kommer jeg via mit arbejdsliv væk fra familievirkeligheden. Men på et tidspunkt får mor det værre, og jeg modtager et nødopkald fra mors nabo. Hun er en flink dame, som jeg har mødt flere gange og drukket kaffe hos, og vi har vendt både mit liv og mors problemer. Da hun ringer, er jeg lige kommet hjem fra arbejde. 
Oktober er ekstremt kold og rå, men alligevel er hun blevet bekymret over, at hun ikke har set mor udenfor i noget tid. Der er trukket for i lejligheden, og selvom det ikke er unormalt, at mor har gardinerne for både nat og dag, plejer der dog at kunne komme en smule lys ind. - Kan du se, om hendes badeværelsesvindue står på klem? spørger jeg nervøst. Mor har aldrig vinduerne mod gaden åbne, men ofte lukker hun en smule luft ind på badeværelset, der vender ud imod gården. - Ja, det er sat på de små hasper. Du ved, dem, der er helt inde ved vinduesrammen. - Okay, så kan jeg måske få det helt op. Har du en stige? - Ja, svarer naboen venligt. - Du kommer bare og låner den. Få minutter efter sidder jeg på min mountainbike. Mit hoved er et virvar af forestillinger om mor, og håbet beder ydmygt om, at hun bare ligger under dynen og plejer en influenza, men instinktivt ved jeg godt, at det er værre end det. Mine bange anelser bliver bekræftet, da jeg gentagne gange forgæves ringer på hendes dørtelefon og opdager, at min nøgle til hendes dør ikke virker. Naboen åbner hurtigt hoveddøren, da jeg i stedet ringer på hos hende.