Aspetræernes blade skælvede, og selvom himlen var regnmørk på den der ligesom middelalderlige måde, var det, som om en lidt for stærk susen trængte ud mellem de blafrende blade.
Berger rystede på hovedet, skubbede alle uvedkommende
indtryk fra sig og tvang blikket ned fra trætoppene. Bræddevæggen, der trykkede mod hans ryg, så mørnet at den føltes porøs, genvandt øjeblikkelig sin rå kulde.
Han kastede et blik på de andre ruinhuse, kun lige synlige i det, der mere og mere lignede et skybrud. To kolleger krøb sammen ved dem begge, alle med drivvåde skudsikre veste, alle med pistolen i hånden. Alle rettede blikket mod Berger.
Ventede på tegn. Han drejede hovedet og så dådyrøjnene
omme bag sig, opspærrede. Det strømmede ned over Deers
ansigt, som om hele hendes hoved var et grædende øje.
Seks strissere på en ruintomt i øsende regn.
Berger skævede rundt om hjørnet. Han kunne ikke se det
lille hus. Det havde været synligt, da de listede sig ind fra sidevejen og spredte sig ud over grunden. Men det var det ikke mere. Regnen havde opslugt det.
Han tog en dyb indånding, det var uundgåeligt.
Så et nik mod den nærmeste ruin; to mænd listede krumbøjede ind i regnstormen. Nok et nik i den anden retning; to mænd mere fulgte efter, forsvandt som i en plumret ærtesuppe.
Så satte Berger sig selv i bevægelse, fulgt af et åndedræt på randen til en hulken.
Huset var stadig ikke til at få øje på.
En efter en tonede de løbende kolleger frem af regnen, fire krumbøjede skikkelser, der – selvom han kun så ryggen af dem – bar på en særegen alvor.
 Bræt for bræt dukkede huset frem af tågen. Mørkerødt
med hvide hjørnestolper, sorte rullegardiner, ikke det mindste livstegn. Og regnen, der nægtede at stilne af.
Tæt på nu. Tæt på det hele. Måske ligefrem tæt på afslutningen.
Berger vidste, at han ikke måtte tænke sådan. Nuet var alt. Her og nu. Intet andet sted, ingen anden tid.
De samledes neden for trappen til den gulnede terrasse,
hvor malingen skallede af. To nedløbsrørsmundinger brækkede sig i kaskader ud over deres fødder. Alting sejlede i vand.
Blikkene rettede sig mod ham igen. Han talte dem. Fire
plus Deers åndedræt bag ryggen. Berger viftede hende frem, så ind i ti øjne. Så nikkede han. To mænd satte sig i bevægelse hen mod trappen, den mindste med adrenalinet lysende ud af de lysegrønne øjne, den højeste med rambukken i hånden.
Berger holdt dem tilbage. Mimede sin advarsel: »Pas på
fælder, booby-traps!«
Regnen var pludselig deres forbundsfælle. Dens trommen
mod tagstenene overdøvede fodtrinnene på trappen. Rambukken blev løftet op, flere pistoler afsikret i takt. Først da døren blev slået ind, trængte en anden lyd gennem den smældende regn. Et dumpt brag af træ der splintredes.
Et stort mørke der åbnede sig.
Ham med de lysegrønne øjne gled ind i mørket med hævet
pistol. Der gik et par sekunder. Det føltes meget længere.
Gennem regnens smælden hørte Berger sig selv trække
vejret, forbløffende langsomt. Tiden udvidede sig.
Et uartikuleret vræl skar gennem uvejrets buldren. Først lød det ikke menneskeligt. Så formede det sig til en mere chokeret end lidende lyd. Dødsangstens rene, skære tone.
Indsatsbetjenten med de lysegrønne øjne kom ud af mørket.
Han var kridhvid i ansigtet. Pistolen faldt ud af hånden på ham, dumpede ned på terrassegulvet. Først da han væltede om på siden, blev vrælet til et skrig. Det lød stadig ikke menneskeligt. Blod og vand løb sammen på terrassegulvet,
da to kolleger slæbte ham til side. To knivsblade stak ud af overarmene på ham.
Berger hørte sin egen stønnen, smerten i den, smerten som ikke måtte slå rod, ikke lamme. Han kastede et hastigt blik ind i mørket og trak hovedet tilbage bag dørkarmen. Vendte sig om. Deer lå sammenkrummet under vinduet, pistolen trukket, lommelygten fremme, de brune øjne glasklare. »Booby-trap,« hviskede hun.
»For sent igen,« sagde han højt og gik ind.
Mekanismen sad på entrévæggen. Den havde affyret en
form for knive. I en bestemt højde, i en bestemt retning. Deer lyste til venstre, på en halvåben dør. Sikkert stuen.
Skriget ude på terrassen var vokset til smerte nu, ikke
længere ren chokeret dødsangst. Der var noget paradoksalt fortrøstningsfuldt ved det. Det var skriget fra en mand, som fornemmede, at han trods alt ville overleve.
Berger fik lommelygten frem, men inden han tændte den,
viftede han med den til de to indsatsbetjente bag sig, over mod trappen til højre. Han viftede for at skjule, at den rystede.
Kollegerne drejede op ad trappen, et kort nu spillede lyskeglerne hen over loftet, så blev der mørkt igen. Berger så på Deer og nikkede. De vendte sig samtidig om mod den halvåbne dør til venstre. Åbningen var rent mørke.
Spejlene fremme, bakspejle på skafter, som de førte op
og ned langs indersiden af dørkarmen. Ingen tegn på fælder.
Berger smuttede først ind i mørket, Deer lige bagefter, de dækkede hinanden. Det svage lys blottede en tom, spartansk møbleret stue, et klinisk lille soveværelse, et lige så renskuret køkken. Der var ingen lugte overhovedet.
Køkkenet slukkede det sidste håb. Så renskuret.
Og så tomt.