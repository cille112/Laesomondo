Det øsregnede denne fredag i oktober. Efteråret havde sat sit tydelige præg udenfor vinduerne, bag hvilke, 9.b sad og havde samfundsfag. ”Vi skal have belyst de forskellige politiske partiers interesseområder og idealer,” messede den unge lærer, der altid ihærdigt forsøgte at få en diskussion i gang. Men, som altid, hang der denne sorte byge over klassen, der gjorde det umuligt for de fleste lærere, at trænge igennem. ”I kan skrive ned på et stykke papir, hvilke to partier i vil arbejde med, og så danner vi grupper ud fra det,” forsøgte han, velvidende om klassens ligegyldighed. Udenfor viste sig et lysglimt med et efterfølgende brag. ”Politik er noget lort. Det skulle smides ad helvedes til. Politik er grunden til vi skal sidde her i det røvsyge vejr, og snakke om røvsyge ting.” Klassen lo. Det var typisk, når Carsten sagde noget, at alle syntes det var sjovt. ”Hmmm…,” mumlede læreren ”Kan du uddybe det?” Han smilede behersket. ”Lad os få fri resten af dagen. Lad os få fri resten af livet, så skal vi nok få ændret lidt på samfundet, du ved. Vi har bedre ting at foretage os, end at sidde her og glo.” Carsten smilede tilbage. ”Altid klar med et svar,” mumlede læreren og rystede på hovedet. Det var umuligt. Når Carsten ikke gad, så gad de andre heller ikke. Foran sig, havde han en samling, der var tilhængere af en slags politisk leder. En, der drev dem til at sidde med deres Iphones mellem hænderne i timerne, og kaste rundt med forskellige ting til hinanden, i stedet for at deltage i undervisningen. Mens han, han der oprindeligt burde være deres leder, blev udstødt. ”Hvorfor spørger du ikke Leif om hans mening?” Carsten klaskede sine lange tynde ben op på bordet foran sig, mens Leif kiggede nervøst ned i sit eget bord.