Den modsatte side af sengen er kold, da jeg vågner. Jeg
rækker hånden ud og søger Prims varme, men kan kun
mærke madrassens grove lærredsbetræk. Hun må have
haft mareridt og være kravlet ind for at sove hos mor.
Selvfølgelig. I dag er det jo høstdagen.
Jeg rejser mig op på den ene albue. Der er lige akkurat
lys nok i rummet til, at jeg kan se dem. Min lillesøster,
Prim, ligger i fosterstilling op ad mor. De ligger
kind mod kind. Mor ser yngre ud, når hun sover. Stadig
brugt, men ikke så udmattet. Prims ansigt er lige så friskt
som en dråbe dug, og lige så smukt som den primula,
hun er opkaldt efter. Mor var også meget smuk engang.
Det har jeg i hvert fald fået fortalt.
Ved siden af Prim sidder verdens grimmeste kat og
holder vagt. Hans næse er fladtrykt, han mangler halvdelen
af det ene øre, og hans øjne har samme farve som
rådne græskar. Prim kalder ham Smørblomst, fordi hun
mener, at hans mudderfarvede pels har samme farve som
den smukke blomst. Han hader mig. Eller stoler i hvert
fald ikke på mig. Jeg er sikker på, at han stadig kan huske,
hvordan jeg prøvede at drukne ham i en spand, da
Prim kom hjem med ham for snart flere år siden. En lille
ussel loppebefængt kattekilling med udspilet mave. Jeg havde bare ikke brug for endnu en mund at mætte. Men
Prim tiggede og bad og græd ligefrem, så jeg blev nødt til
at lade ham blive. Og det gik da også okay. Mor fik ham
på ret køl, og han er den fødte musefanger. Fanger sågar
en rotte i ny og næ. Og når jeg renser et bytte, smider
jeg nogle gange resterne hen til Smørblomst. Han hvæser
ikke længere ad mig.