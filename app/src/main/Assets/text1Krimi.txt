Jytte Svendløv ringede på først. Det gjorde hun altid, selv om det vel egentlig var overflødigt, men hun ville gerne være på den sikre side. Hun trak vejret dybt ind og ringede én gang til, før hun lagde øret mod den flaskegrønne dør og lyttede. Da hun havde talt til tyve, stak hun nøglen i låsen. Hun standsede brat. Nu var der altså en lyd. En dæmpet staccato-gnækken fra døren lige til venstre for hende. Et øjeblik mærkede hun et sug i mellemgulvet af panik, men så kom hun i tanker om marsvinet. Det var sikkert inde på drengens værelse.

Hun åbnede døren og kiggede rundt i det lille kammer, hvor legetøjet stod pænt opmarcheret på hylderne, langs fodpanelerne og i vindueskarmen. En kraftig lugt af urin, blandet med savsmuld og en ubestemmelig, museagtig aroma, slog imod hende, og hun gik direkte over til vinduet og slog det på vid gab.
Marsvinets gnækken blev højere og gik over i nogle langstrakte, gennemtrængende pibelyde, nu hvor både mad og opmærksomhed var inden for rækkevidde. Jytte gik over til buret, der stod på hjørnet af et skrivebord. Avisen i burets bund var tydeligvis gennemblødt, og der var hverken mere hø eller foderpiller. Hun stod lidt og så ned på dyret og kom nu også i tanker om dets navn. Kludder. Sært navn til et marsvin. Måske var det opkaldt efter Klavs Kludder ... Men hvor stor var chancen for, at en moderne femårig ville opkalde sit kæledyr efter en gammel tegneseriefigur? Måske var det bare et vrøvlenavn.
"Hej, Kludder. Er du sulten?" Jytte rakte hånden ned i buret og lod glide ind under marsvinets tætte, blanke krop. Kludder kiggede på hende med sine sorte perleøjne og holdt op med at pibe. Hun kunne mærke dyrets hurtige hjerteslag ind mod sit bryst, mens hun forsigtigt kiggede sig omkring i resten af den fireværelsers.
Det var denne del af arbejdet, hun bedst kunne lide; den allerførste rundtur i en fremmed lejlighed. De næste fjorten dage ville hun være det eneste menneske, som kom her. Fjorten dage var rigeligt til en grundig gennemgang, så hun kunne tillade sig at tage det roligt. Hun havde også tid nok. I denne uge havde hun kun to andre lejligheder at passe, og der var ingen kæledyr, bare blomster. Desuden havde hun været begge steder flere gange før, så der var ikke meget nyt at komme efter.

"Nåh, Kludder, nu skal du snart få lidt at spise…" Trods det overskyede vejr virkede lejligheden varm og indelukket. I opholdsstuen stod en glemt blomsterbuket på sofabordet, og duften af døende liljer blandede sig med den skarpe lugt af dyrehandel, der bølgede ud fra børneværelset.