Jørgen Andersen, en høj, skrutrygget mand på fyrre år, kiggede sig stjålent og forknyt til begge sider ved busstoppestedet i en hurtig panorering. Han havde en lille, jomfrunalsk mund, der mimrede let, og urolige, flakkende øjne under nedtrukne bryn. – Du har arvet din fars vanvittige øjne, hvæsede hans mor af ham, når han som barn var ”umulig”. Selv kunne han dårligt huske hvordan hans far så ud. Jørgen Andersen lignede en forfulgt person, og samtidig én, som konstant måtte sige undskyld over for alle, fordi han overhovedet eksisterede.

Ved siden af stoppestedet ragede en grønthandlers kasser langt ud på fortovet. En ung, fed, tilsløret arabisk kvinde stod og følte med lange slanke fingre på dagens tilbud, agurker. Jørgen kom til at se hende ind i øjnene, mens hun følte på en agurk. Hendes mund kunne han ikke se for sløret. Han havde aldrig før set en muslimsk tilsløret kvinde i øjnene. Hun havde bløde, mørke øjne og han fornemmede tydeligt, at hun smilede drillende til ham med øjnene, mens hun følte underligt prøvende på den store agurk. Jørgen slog blikket ned. 

Han fór sammen i angst, da en hårdtpumpet sidegadebums pludselig væltede ud af døren fra værtshuset bag stoppestedet med en dunst af gamle ølsjatter og gammel, koncentreret tobaksrøg bølgende efter sig i en pludseligt opstået værtshusbrise. Manden råbte truende tilbage i retning af døren: – Jeg nakker jer, hele bundtet!  Han havde netop afsluttet sin afskedssalut til værtshuset, da han var ved at blive torpederet af en ung araber på mountainbike, som kom hjulende af sted inde på fortovet. Manden nåede at få fat i fyrens dynejakke og væltede ham ned på fortovet. - Har du ingen opdragelse fået? Det her er ikke nogen negerlandsby, her i Danmark er der noget, der hedder færdselsloven, din sorte abe! råbte manden med en buldrende stemme, og sparkede fyren i hovedet. 

Lyden af en bremsende bus og den gennemtrængende lyd af udslip af overskudsfriktion, pstzuuuu, kvalte heldigvis den unge arabers udbrud af smerte. Det var Jørgens bus, der kom, og han steg hurtigt op. Nu var han i sikkerhed, væk fra den frastødende tumult, og endelig på vej mod Valby Station. Jørgen havde ikke medlidenhed med fyren på cyklen, for der herskede efterhånden anarki på de københavnske fortove. Men det vendte sig i ham når han så rå vold udfolde sig lige for næsen af ham.

Jørgen Andersen glædede sig til at komme væk fra de giftigt stinkende biler, trafiklarmen, og indbildte fjender i København. Han skulle nå intercitytoget kl. 17.34 til Odense. Nu skulle den forbandede sommeraften for to år siden hævnes. Dengang var himmelen først et smukt, flammende rødt hav, så kom mørket og hans liv chok. Men nu var det sommer igen, og i sportstasken havde han en ladt pistol.

På Valby Station stod en pige med de flotteste lange ben, Jørgen nogen sinde havde set. Hun var iført lyse nylonstrømper og en lårkort halvgennemsigtig lys sommerkjole. Hun pludrede løs i en mobiltelefon. Fantastisk silhuet i den sene eftermiddagssol. Jørgen syntes at hun smilede til ham, vrikkede rundt på de høje hæle og ålede sig, og måske tilfældigt,  kom helt tæt på ham flere gange. Han anede en duft af parfume fra hende, og måske en anelse duft af hendes køn. Hun klappede mobiltelefonen sammen. Distraktionen fra det virkelige liv var væk. Nu var der en mulighed for kontakt. De stod lige under uret på perronen. Jørgen smilede med sin lille hønseprutmund. To år i fængsel havde gjort ham sulten efter kvinder. Han sagde overdreven kælent: - Heej, ved du hvad klokken er?

Pigen svarede aggressivt, på fladt københavnsk: Tror du jeg er åndssvag, mand? Der hænger jo en kæmpekrydder lige deroppe. Hun pegede op på perronens ur, og hvæsede: – Skrid!  Jørgen Andersen vendte sig om, og gik væk fra pigen. Han mumlede indædt rasende: - Forfald, alt er til salg….til salg…, forfald, til fals. Klamme mobiltelefon, klamme luderkusse!

Han var næsten fyrre år, og havde kun kendt til nederlag og afvisning. Nederlag og afvisning, gang på gang. Ansigter i regn og sne, ingen gad se på ham. Ingen ville have ham, ingen på arbejdsmarkedet, på trods af utallige krumspring havde han aldrig haft rigtigt arbejde, kun projektarbejde på medborgerhuse og den slags, ivrigt anvist af kommunens sagsbehandler fordi han var langtidsledig. Efter  han havde samlet points nok sammen, fik sagsbehandleren sluset Jørgen ind på Handelshøjskolen på dispensation. Jørgen kæmpede hårdt for at følge med de andre studerende på holdet. Han fik dødsstødet af en særlig modbydelig lærer, Jan de Haas. De andre på holdet fortalte at Jan de Haas, den gamle gris, var nyforelsket, og at det gav sig de mærkeligste udslag i undervisningen. Jørgen havde afleveret en lang opgave i driftsøkonomi til Jan de Haas. Han havde kæmpet med lommeregneren derhjemme og puklet med bibliotekets pc, og præsteret det ypperste han nogensinde havde begået. 

Ved gennemgangen af opgaverne blev det Jørgens tur. Jan de Haas blæste sig op, selvglad og åbenbart helt kåd af forelskelse, og råbte ud over hele lokalet  i selvsmagende skolemesterstil: - Jørgen Andersen! Lang kunstpause. - Nu tilspørger jeg dig, Jørgen Andersen, er du sikker på at du har forstået spørgsmålet? Du svarer i hvert fald med tyve siders ulideligt kaudervælsk på noget, som du overhovedet ikke bliver spurgt om!