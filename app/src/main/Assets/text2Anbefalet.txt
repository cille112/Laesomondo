Den 15. april 2015 var der gallataffel på Christiansborg Slot i anledning af H.M. Dronningens 75-års fødselsdag. Da regenten rejste sig for at holde tale, fortalte hun om det skift, der skete i hendes tilværelse, da vedtagelsen af tronfølgeloven i 1953 gjorde hende til tronfølger. Hun var 13 år, og fra det punkt blev hendes skæbne uløseligt bundet til Danmark. Via sine rejser rundt om i landet, først som prinsesse og siden som regent, groede hun gradvis sammen med nationen og fulgte på klods hold de mægtige forandringer, som har præget Danmark i hendes levetid: "Da jeg var barn og gik i skole, var Danmark stadig først og fremmest et landbrugsland. Vi var netop ved at komme os over, hvad Anden Verdenskrig og besættelsen havde betydet, også økonomisk. 

I dag er billedet meget forandret. Hvad blev der af de mindre byer, som jeg husker så godt fra Dannebrogstogterne allerede i min barndom? Hvad skete der med de mange mindre landbrug, som lå spredt ud over hele landet, så snart bygrænsen var passeret? Hvor blev de af, de mange mindre handlende og håndværkerne, som lå jævnt fordelt i store og små bysamfund? Nu er vi for alvor blevet et industrisamfund med virksomheder på et højt teknologisk niveau. Byerne er vokset, og samfærdselsmidlerne har udviklet sig med motorveje og nye broer. På mange måder er landet knyttet meget tættere sammen, end da jeg var barn og ung, og 'udlandet' er ikke længere et fjernt og fremmed begreb. Vi er meget mere opmærksomme på verden omkring os og bevidste om Danmarks samspil med andre lande og om påvirkningen fra fremmede kulturen. Når man tænker på alt, hvad der har forandret sig i løbet af disse 75 år, kan det godt svimle lidt for en." Med citater fra tre digte om Danmark søgte dronningen dog samtidig at illustrere, at selv om forandringerne har været store, har der været en konstant: "Det er stadig vores gamle Danmark. Her hører vi til. Det er det land, vi har ansvar for, alle vi, der bor her," fastslog hun.