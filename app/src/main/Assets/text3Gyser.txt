Kris så mistænksomt på dukken. Dens brune hår var malet på hovedet. Dens blå øjne kunne kun bevæge sig fra side til side, og den kunne ikke blinke. Den havde rødmalede læber, som gik opad i et underligt smil. Der var en revne i den ene side af underlæben, så munden lukkede ikke helt tæt til. Dukken var iført et gråt dobbeltradet jakkesæt over en hvid skjortekrave. Kraven sad ikke fast på en skjorte. I stedet var dukkens træbryst malet hvidt. Den havde store brune lædersko for enden af de tynde dinglende ben. "Mit navn er Slappy," fik Lindy dukken til at sige ved at bevæge dens grinende mund op og ned. 
"Åndssvagt," gentog Kris og rystede på hovedet. "Hvorfor Slappy?", "Kom herover, så slapper jeg dig en på bærret!" fik Lindy den til at sige, mens hun forsøgte ikke at bevæge sine læber. Kris stønnede. "Skal vi cykle ned til boldbanerne, Lindy?" "Bange for at stakkels Robby skal savne dig?" fik Lindy Slappy til at spørge. "Læg den grimme tingest fra dig," svarede Kris utålmodigt. "Jeg er ikke grim," sagde Slappy med skinger stemme og lod øjnene glide fra side til side. "Du er grim!" "Dine læber bevæger sig," sagde Kris til Lindy. "Du er en elendig bugtaler." "Jeg skal nok blive bedre," vrissede Lindy. 


"Nå, må jeg så få en bugtalerdukke?" spurgte Kris. "De er dyre," svarede Mr. Powell og skævede til sin kone. "En god dukke koster over hundrede dollars. Jeg tror virkelig ikke, at vi har råd til at købe en lige nu."
"Kan I ikke deles om Slappy?" foreslog Mrs. Powell. "Hvad?" protesterede Lindy med munden på vid gab. "I plejer altid at deles om alting," fortsatte Mrs. Powell. "Så hvorfor deles I ikke om Slappy?". 
"Men, mor - " jamrede Lindy ulykkeligt. "Storartet idé," afbrød Mr. Powell. Han gjorde tegn til Kris. "Prøv det. Når I har været fælles om ham et stykke tid, er jeg sikker på, at en af jer vil miste interessen for ham. Måske endda jer begge to."
Kris kom på benene og gik over til Lindy. Hun rakte ud efter bugtalerdukken. "jeg har ikke noget imod at deles," sagde hun stille, mens hun ledte efter accept af ideen i søsterens øjne. "Må jeg holde ham lidt?" Lindy tog et fast greb om Slappy. Bugtalerdukkens hoved røg pludselig tilbage, og hans mund gik på vid gab. "Skrid, Kris!" snerrede han med skarp og hæs stemme. "Fis ud og leg på motorvejen, dit cementhoved!" Før Kris kunne træde væk, løftede Slappy sin træhånd og smækkede hende en hård lussing. 
