"Der var en bevægelse bag kontorets vinduer, og et øjeblik efter skinnede der et lys ud gennem ruden. Hun kom i tanke om sit ærinde og bankede på døren. Den blev åbnet med det samme.
"Det var vel nok flinkt, at du kom så hurtigt. Vi har ikke meget tid," sagde Rektor, og trak gardinerne tæt for glasdøren, så snart hun var indenfor. Han var fuldt påklædt i sit sædvanlige sorte tøj.
"Skal jeg alligevel ikke af sted?" spurgte Lyra.

"Jo, det kan jeg ikke forhindre," sagde Rektor, og Lyra tænkte ikke videre over den underlige bemærkning. "Lyra, jeg vil give dig noget, og du må love mig at holde det helt for dig selv. Vil du sværge på det?"
"Ja," sagde Lyra.
Han gik over til sit skrivebord, trak en skuffe ud og tog en lille bylt svøbt i sort fløjl. Da han tog klædet af, kom noget, der lignede et stort lommeur til syne: Det havde en tyk skive af messing og krystal. Det kunne godt ligne et kompas eller noget i den stil.
"Hvad er det?" spurgte hun.
"Det er et alethiometer. Det er det ene af seks, der ngensinde er fremstillet. Lyra, jeg må gentage, hvad jeg bad dig om - hold det for dig selv og vis det ikke til nogen. Det er bedst, at fru Coulter intet får at vide om det. Din onkel..."
"Men hvad kan det?"
"Det fortæller sandheden. Hvordan du aflæser det, må du selv lære. Nu må du gå igen. Det er næsten helt lyst. Skynd dig tilbage til dit værelse, før nogen ser dig."
Han svøbte det sorte fløjlsklæde omkring instrumentet og lagde det i hendes hænder. Det var forbavsende tungt. Så lagde han begge sine hænder om hendes hoved og så venligt på hende. Lyra så op på ham og spurgte: "Hvad var du ved at sige om onkel Asriel?"
"Din onkel skænkede instrumentet til Jordan kollegiet for et par år siden. Han ville - "
Før han kunne afslutte sætningen, lød der et par bløde, hurtige slag på døren. Lyra kunne mærke hans hænder ryste ufrivilligt.
"Hurtigt, mit barn," sagde han stille. "Der er mægtige kræfter i denne verden, og mennesker bliver kastet omkring af strømninger, der er stærkere, end du kan forestille dig - Vi er alle prisgivet tidevandet. Kom nu godt af sted, Lyra. Gud velsigne dig. Glem ikke at bruge din forstand, før du lader andre råde."
"Tak, Rektor," sagde hun pligtskyldigt.
Med pakken inde på brystet forlod hun kontoret ad havedøren. Hun så sig hurtigt tilbage og fik øje på Rektors daimon, der sad i vindueskarmen og kiggede efter hende. Himlen var efterhånden blå og den krydrede morgenluft mild og venlig."