Vores dagligdage var, som tidligere beskrevet, meget ens, men isen ændrede sig hele tiden, fra jævne højsletter til vindskagler, der tager til og forsvinder. Så selv om det er is hele tiden, varierer landskabet meget. Og så er der alle småudfordringerne. Mit oppustelige underlag var punkteret, og jeg savnede seriøst meget mit dejligt bløde og varme underlag at sove på. Så når vi lå stille, gik jagten ind på hullet, og efter en del søgen, fandt jeg det ved at mærke efter med læberne. (Vi havde ikke lige et vandbad til rådighed). Stor glæde, for så var det frem med lappesættet, limen skal koges for at blive blød, så kan man lægge lim og lap på, hvorefter man placerer en varme gryde med vand på lappen i 15 min.
Det var ikke nemt, når det er frostgrader i bunden af teltet, så væk med brugsanvisningen, en ny metode måtte udvikles.

Limen blev kogt, så kunne jeg lægge lim på lappen, men så var limen allerede stiv igen. Ak. Ved at lægge lappen med lim på i min jernske, så kunne jeg varme den over primussen, så limen blev flydende. Herefter kunne jeg trykke lappen på med skeen, og selvom limen blev hård alt for hurtigt, kunne jeg varme jernskeen op igen og igen, og på den måde fordele limen rundt. Endelig
luft i underlaget igen!
Det holdt dog kun en dag. Det viste sig desværre, at en af mine paksnore havde lavet mange huller i underlaget, så efter at have ordnet syv huller, og det stadig blev fladt, så måtte jeg helt opgive lapningen. Vi havde det stadig koldt, og desværre lavede vi en fejl en dag. Vi lå og ventede på vind, den tog til over middag, og så vi ville bare videre. Vi fik dermed ikke varmet vores tøj ordentligt op før afgang, så vi blev kolde under lejrnedpakningen, da det var godt under minus 40 grader. Derfor havde vi begge svært ved at få varmen i tæerne resten af dagen. Når man først er kold, så er det op ad bakke. Om aftenen viste det sig, at Jespers storetå havde fået endnu mere frost. Min ene storetå var også helt gennemkold, den blev senere blå i spidsen, og jeg mistede neglen. Men at en dags hastværk skulle give så store problemer, det er for dumt. Den slags sker, og heldigvis fik ingen af os varige skader.