En pludselig kulde ramte mig, da jeg trådte ud ad hoveddøren. Måske skyldtes det den kolde vind, der øjeblikkeligt truede med at flå masken af mig og afsløre mit forehavende. Måske var det angstsveden, der piblede frem. Jeg ved det ikke. Men nu stod jeg i det. Nu stod jeg med sort kappe og en meget bleg maske og var på vej til karneval. Jeg aner ikke, hvorfor jeg gjorde det, men nu var jeg der.
Jeg stavrede som en nyfødt girafunge rundt uden for min opgang og kæmpede med at overbevise mig selv om, at dette var bedre end at ligge på sofaen, som jeg plejede. Men var det mon egentlig det? Et insisterende ryk i kappen rev mig ud af min tankerække.
”Hvem er du?”
Jeg så ned på en lille dreng og skulle til at opgive navn og profession og pege på min hoveddør, men huskede så masken. Nu skulle det være. ”Jeg er Dracula. Kan du ikke se det?”
”Din maske ligner altså overhovedet ikke Dracula.”
”Du ved måske, hvordan han så ud?” Jeg drejede mig teatralsk, mens jeg holdt fat i kappen. Den blafrede imponerende i vinden, og jeg gik rankt væk fra den lille dreng, der måske stod tilbage med en forbløffende viden om Dracula. Måske ikke. Jeg var ligeglad. Det handlede ikke om Dracula. Det handlede om mig.
Jeg gik ned gennem den karnevalsramte gågade. Der var fyldt med glade mennesker i farvestrålende kostumer over det hele. Folk dansede og smilede, og jeg måtte kante mig uden om midaldrende kvinder, der i alt for lidt tøj viste, hvordan samba i hvert fald ikke blev danset i de klip, jeg havde set fra Rio. Jeg gik afslappet. Tænk, at jeg gik afslappet gennem dette menneskehav. Jeg var på jagt efter noget. Ja, hvis jeg skal leve mig ind i rollen, var jeg vel på jagt efter blod.
Og det var lige præcis, hvad jeg fandt. En pirat og en cowboy var øjensynligt blevet uenige om noget og skiftedes til at lange ud efter hinandens blødende ansigter. Under normale omstændigheder havde jeg skyndt mig forbi for ikke at blive involveret. Nej, jeg havde egentlig slet ikke været her. Men opfyldt af den blege maskes magi gik jeg roligt over til dem og skubbede dem lidt væk fra hinanden. De kiggede begge overrasket på dette tredje medlem i deres mellemværende, men så mig ikke. De så masken. Jeg bad dem stoppe, og de blev enige om, at når nu Dracula, eller hvem fanden jeg egentlig skulle forestille, sagde det, var det nok sikrest at gøre sådan. Piraten kløede sig nervøst på albuen med sin klo. ”Hva’ fa’en… Øh, skal du med ind og have en øl, Drace?” Min tøven blev tolket som et ja, og så gik vi. 

Den bar, de to styrede målbevidst efter, viste sig at ligge få meter fra min egen opgang. Jeg havde aldrig været derinde, men af og til betragtet stemningen. Det lignede, at folk kunne mødes ene og alene med det formål at drikke øl. Som om, man ikke behøvede gøre sig umage med noget, hvis bare man drak øl. Der var småt og røgfyldt. Nogen ville sikkert kalde det hyggeligt. Der kom øl på bordet, og vi skålede, som man vel gør, når man er venner. Jeg hældte den ene øl efter den anden gennem maskens åbne mund og forvred ansigtet i mærkelige udtryk på grund af den bitre smag. Jeg havde aldrig lært at drikke øl, men det smagte nu alligevel lidt anderledes gennem en gummimund. Faktisk havde jeg brugt mange timer derhjemme på at lære at drikke øl, men det var aldrig lykkedes, og det virkede omsonst at drukne sorgerne. Jeg havde nok lignet en alkoholiker, som jeg sad der i min udraderede sofa og knappede et utal af øl op. Hvis man bare kunne drikke, var det meget nemmere at passe ind. Og nu gjorde jeg det. Det virkede, som om hver mundfuld gjorde masken stærkere. Som om jeg kunne slappe af og lade masken tage styringen.
Efter et par timer rejste piraten sig op og råbte ”skål” til hele rummet. Ingen svarede, så jeg stemte i og skrålede ”SKÅL” af mine lungers fulde kraft, og pludselig var alle med. Sådan gjorde vi nogle gange, og der kom mange fremmede over til vores bord for at snakke med os. Ikke fordi de havde det store at sige. Bare for at være der, tror jeg. Det var som om, folk hellere ville snakke med mig, når jeg var klædt ud som Dracula, end når jeg bare var klædt som mig selv. ”Men I vil blive klogere,” tænkte jeg under masken. På et tidspunkt sagde cowboyen, at han havde fået en sms fra nogle piger om, at de sad og ventede på dem et andet sted. Ville jeg ikke med?