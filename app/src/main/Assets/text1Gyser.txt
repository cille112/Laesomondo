“Velkommen.”
Manden og kvinden møder hende i døren. De tager
hendes hånd, siger goddag og præsenterer sig. De gør og siger
alt det rigtige, men intet er, som det skal være. Det kan hun tydeligt
mærke.
De viser hende rundt. Præstegården er stor og mørk. Oppe
ovenpå er de fleste af dørene lukkede. Der er helt stille. Hun synes,
det er underligt. Der bor jo et barn i huset. En pige. Det er for
hendes skyld, hun er der.
Manden og kvinden udveksler blikke, som hun ikke kan tyde,
da hun spørger, hvor pigen er. Hun bryder sig ikke om, at de er
så hårde, så kolde. De er plejeforældre. Det barn, de har taget
til sig, har behov for rigtig mange ting, især nærhed og omsorg.
Manden og kvinden virker ikke, som om de har lyst til at give
hende hverken det ene eller det andet. Hun får heller ikke noget
svar på, hvor pigen er.
“Vi er på arbejde om dagen,” siger kvinden. “Men vi kommer
hjem ved fem-halvsekstiden.”
“Det ville være godt, hvis I er færdige med lektierne på det tidspunkt,”
siger manden.
Kvinden nikker samstemmende.
“Vi ser gerne, at al den slags er overstået, når vi kommer hjem,”
siger hun.
‘Al den slags.’ Det fremgår ikke specielt tydeligt, hvad de ord
omfatter, men det finder hun vel ud af med tiden.
De sætter sig i køkkenet og drikker kaffe. Kvinden serverer kager,
der er købt i Domus. Det står der på den pose, hun tager dem fra.
“Er der noget, du gerne vil spørge om?” siger de.
Hun synker den tørre kage. Der er ret meget, hun gerne vil
spørge om. Hvorfor der er så stille. Og koldt. I starten lagde
hun ikke mærke til, hvor rå luften er, men nu gør hun. Trøjen og
blusen er ikke nok til at holde kulden væk. Hun kan ikke holde
en kulderystning tilbage.
“Jeg ville også gerne møde pigen,” siger hun. “Nu jeg er her.”
Parret på den anden side af bordet udveksler blikke igen.
“Selvfølgelig,” siger kvinden.
Men hun rejser sig ikke op. Det gør manden heller ikke. Ikke
før der ikke er flere kager, og kaffekanden er tom. Så går han ud
i gangen, tager skoene på og forsvinder ud gennem yderdøren.
Hun kan ikke skjule sin forbavselse.
“Jeg troede, han ville hente pigen,” siger hun.
“Det er også det, han gør,” siger kvinden.
Et stykke tid senere kommer han tilbage. Han har barnet med.
Måske var pigen ude i haven?
Hun smiler varmt til pigen. Hun er lille af sin alder. Håret er
tjavset, men ikke fedtet. Hun har bukser og trøje på, men bare
fødder. Underligt. Har hun ikke sko på, når hun er ude, det er jo
kun ti grader varmt?
“Hej,” siger hun og sætter sig på hug foran barnet.
Til sidst løfter pigen endelig hovedet og kigger på hende.
Hendes blik er en laserstråle. Umuligt at møde og endnu svæ-
rere at holde fast.
“Er det dig, der skal passe mig?” spørger pigen.
Er det muligt at svare nej på det spørgsmål? Er det for sent at
trække sig? Angsten kommer lige ud af det blå. Den slår hende
næsten i gulvet, får det til at bølge.
Til sidst er hun nødt til at svare.
“Ja,” siger hun. “Det er mig, der skal passe dig om eftermiddagen.”
Og så er der ikke nogen, der siger mere. Det er, som om tiden
står stille. Hun trækker trøjen tættere ind om kroppen, hendes
hænder er blevet helt hvide af kulde. Og hun kan ikke forhindre
de tanker, der kommer til hende.
At det ikke er plejeforældrene, der er noget galt med.
Det er huset. Og pigen.