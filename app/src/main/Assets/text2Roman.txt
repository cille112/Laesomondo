Da Thomas ringede til mig sidste vinter, havde jeg ikke talt med ham i to år. Det var en søndag i december, gråvejr, koldt og det regnede. Fra mit stuevindue har jeg udsigt over en plads, hvor nogle spejdere sælger juletræer hvert år.
Vindueskarmen er dyb og ret komfortabel.
På pladsen stod de afhuggede graner i lange rækker. En huggeblok og en bunke juletræsfødder i lyst træ. Med jævne mellemrum lagde en af spejderne et træ frem på huggeblokken, afkvistede det i bunden og monterede en fod med et par søm. Rutineret.
På cafeen overfor stod der lys på bordene. Ruderne var dugget til. I ny og næ blev døren åbnet. Folk slog kraverne op, lynede lynlåse og skuttede sig i kulden.
Da Thomas ringede, sagde han bare hej. Så blev der stille i røret. Jeg genkendte hans stemme med det samme.
- Har du hørt det, spurgte han.
- Hørt hvad?
- Det har du altså ikke. Det er derfor jeg ringer. Min far er død.
- Hvordan.
- En blodprop.
Jeg vidste ikke, hvad jeg skulle sige.
- Er du der?
- Ja, Thomas.
- Kunne vi ikke ses her imellem jul og nytår?
Vi lavede en aftale.
Jeg havde sat mig på en stol ved spisebordet. Jeg kunne høre hans vejrtrækning. Ingen af os sagde noget.
Familie er noget, man vælger til og fra.
- Jeg skal arve Gilleleje.
- Vi ses, Thomas. Tak fordi du ringede.
Han lagde på. 

Jeg holdt jul i Den Grå Hal. Det har jeg gjort et par gange. Maden smager udmærket. Jeg sad ved et langt bord ved siden af en tynd hærget fyr. Han var tavs og koncentrerede sig om at spise. Overfor sad to piger. Først i tyverne. Christianiabørn gættede jeg mig til. I hvert fald virkede de hjemmevante, hvorimod den spinkle fyr tydeligvis var der af nød. Og hvad med dig selv tænkte jeg. Et valg. Det var bare et valg. Fyren rullede en cigaret, da han havde spist. Han holdt den inde i hånden og røg rastløst i små korte hvæs. Allerede inden desserten gik han. Da han rejste sig, så jeg, at han manglede knapperne i sin overfrakke.
Pigerne spurgte om jeg ville ryge med på deres joint. Jeg holder mig til guldøllerne, svarede jeg. Lidt akavet. De gad ikke drikke øl. Jeg nikkede bare. De kværnede videre på deres skurende amagerkanske.