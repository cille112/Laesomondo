Bedstemor er bekymret for mig. Ikke fordi min søster Bailey døde for en måned siden, eller fordi min mor ikke har kontaktet mig i seksten år, og heller ikke fordi jeg lige pludselig har fået sex på hjernen. Hun er bekymret for mig, fordi en af hendes stueplanter har fået pletter. I det meste af mit sytten år lange liv har bedstemor troet på, at lige netop den plante, som er af en ubestemmelig art, afspejler mit følelsesmæssige, åndelige og fysiske velbefindende. Jeg er også selv endt med at tro på det. Jeg sidder i den ene ende af stuen, og i den anden står bedstemor — i al sin blomstrede kjolepragt og højde på en meter og firs — bøjet over de sortplettede blade. „Hvad mener du med, at den måske ikke kommer sig denne gang?" 
Spørgsmålet er henvendt til onkel Big, forstbotaniker, hashvrag og dertil gal videnskabsmand. Han ved rigtig meget om det meste, men om planter ved han alt. For alle andre ville det sikkert virke underligt, frem skørt, at bedstemor stirrer på mig, mens hun spørger ham, men det undrer ikke onkel Big, for han stirrer også på mig. „Denne gang er den i en meget slem forfatning." Bigs stemme runger, som talte han fra en scene eller en prædikestol. Der er vægt bag hans ord; selv en bemærkning som ræk mig saltet lyder i hans mund som et af De Ti Bud. 

Bedstemor slår hænderne for ansigtet i fortvivlelse, og jeg skriver videre på et digt i marginen på Stormfulde højder. Jeg sidder og kryber sammen i sofahjørnet. Jeg føler ikke trang til at sige noget. „Men planten er da altid kommet sig igen, Big, lige-som dengang Lennie brækkede armen for eksempel." „Dengang fik bladene hvide pletter." „Eller så sent som sidste efterår, hvor hun aflagde prøve for at komme til at spille førsteklarinet, men måtte fortsætte med at spille andenklarinet." „Brune pletter." „Eller da ..." „Det er anderledes denne gang." Jeg skæver op. De stirrer stadig på mig, en tårnhøj duet af sorg og bekymring. 