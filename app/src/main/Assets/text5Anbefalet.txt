Klokken var kvart i to. Hun måtte hellere se at komme herfra. Kamille kunne komme hjem når som helst, og Ingegerd havde absolut intet behov for at blive afsløret endnu en gang. De små torsdagsrunder i datterens hjem skulle helst forblive hemmelige. Første gang, hun var blevet opdaget, havde hun sagt, det var en misforståelse. Jeg troede, det var i dag, jeg skulle vande dine blomster, skat. Anden gang havde været en smule pinlig. Det må du virkelig undskylde, skat. Hukommelsen er jo ikke, hvad den har været. Men tre gange? Det ville være at udfordre skæbnen. Næste gang ville Kamille skifte låsene ud; det var Ingegerd sikker på. Ikke, at man kunne fortænke hende i det. Det var skammeligt at udspionere sin datter på den måde. 
Ynkeligt. Ingegerd hadede sig selv for det. Den mest nærliggende løsning var naturligvis at stoppe helt. Gøre det, hun over for sin mand altid påstod, at hun gjorde. Jeg cykler lige en lille tur, Jørn. Skal jeg tage noget med fra Netto? Eller bageren? Men uanset hvor gode hendes intentioner var, når hun forlod sin lejlighed, så gik det alligevel ofte galt. Hun endte foran Kamilles rødlakerede hoveddør, hvor en perfekt klippet buksbomkugle stod vagt. Gloede på hende som et kæmpemæssigt, mørkegrønt øjeæble. Hun ringede på. Overbeviste sig selv om, at hvis der ikke blev svaret, så ville hun gå sin vej igen. Hjem til Jørn. Ingegerd prøvede virkelig at stå imod, men forgæves. Nøglen ind i låsen, håndtaget ned, døren op; et sidste blik på buksbom-øjet, før hun lydløst lukkede døren efter sig og stod et øjeblik i den mørke entré, snusede husets duft ind, mens hun tastede de fire cifre, som slog alarmen fra. Kamille var altid væk hjemmefra om torsdagen, hvor hun underviste på et gymnasium inde i København. Det gav Ingegerd mulighed for at vandre uforstyrret rundt i det lyse, ordentlige hjem, som dannede rammen om datterens og svigersønnens liv. Et liv, som Ingegerd altid havde følt sig udelukket fra. Jo, de sås da; det var slet ikke dét, men Ingegerd havde næsten opgivet at sætte fingeren på, hvad der egentlig var i vejen med deres forhold. Nært var det i hvert fald ikke, men sådan er der vel mange mødre og døtre, der har det med hinanden. Det var ikke det. Ikke kun det. De var så forskellige, som om de knap var i familie med hinanden. Havde det ikke været på grund af de lange, sidelæns buede fingre, Kamille havde arvet fra sin mor, kunne Ingegerd faktisk godt have haft en mistanke om, at der havde fundet en forbytning sted på barselsgangen i sin tid. Sin far lignede hun en smule mere. 
Det misantropiske havde hun i hvert fald fra ham, bildte Ingegerd sig ind. Ligesom hårfarven. Ingegerd kom af og til i tvivl, om hun overhovedet kunne lide sit eneste barn. En erkendelse, hun af al magt forsøgte at holde nede, men som langsomt og stædigt ormede sig vej til hendes bevidsthed. Det var svært at bære. Én ting var at være træt af sin mand; en helt anden var at miste kærligheden til sin voksne datter, selv om hun dag for dag mindede stadigt mere om sin mavesure, påståelige far.