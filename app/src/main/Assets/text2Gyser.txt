Okay, det var ikke vinden. Det var helt klart en stemme, men ikke en, han genkendte. Det var ikke hans mors, det var helt sikkert. Det var slet ikke en kvindestemme, og et øjeblik overvejede han, om det skulle være hans far, der som en overraskelse var taget et smut til England fra USA og havde glemt at ringe og - Conor. Nej. Heller ikke hans far. Der var noget vildt og voldsomt og ligesom utæmmet over stemmen. Så hørte han en tung knagen udenfor, som om noget kæmpestort gik hen over et trægulv. På den ene side havde han ikke lyst til at gå hen og se, hvad det var. Men på den anden side kunne han ikke lade være. Nu var han lysvågen. Han skubbede dynen af sig, kravlede ud af sengen og gik hen til vinduet. I det matte månelys kunne han tydeligt se kirketårnet på den lille bakke bag huset, og jernbanesporet, der fulgte bakkens runding, skinnede svagt i natten. Månens blege lys faldt også på kirkegården med de gamle gravsten, hvis inskriptioner man knap nok kunne læse længere. Conor kunne også se takstræet, der knejsede i midten af kirkegården - et træ, der var så gammelt, at det næsten så ud til at bestå af samme slags sten som kirken. Han vidste kun, at det var et takstræ, fordi hans mor havde sagt det - første gang, da han var lille, for at sikre sig, at han ikke spiste af træets bær, som var giftige, og igen tidligere i år, da hun var begyndt at stå og stirre ud ad køkkenvinduet med et underligt udtryk i ansigtet, mens hun mumlede: "Ah ja, det gamle takstræ ...". 

Så hørte han sit navn igen. Conor. Som om nogen hviskede det ind i begge hans ører på en gang. "Hvad?!" næsten vrængede Conor med bankende hjerte, utålmodig efter at vide, hvad der ville ske. En sky gled hen foran månen og dækkede hele landskabet med et tæppe af mørke, og et vindstød susede ned ad bakken og ind i hans værelse, så gardinerne blafrede. Han hørte den knirkende, knagende lyd igen, og der lød en stønnen som fra et levende væsen - som verdens enorme vom, der knurrede af sult. Så gled skyen til side, og månen lyste igen. På takstræet. Der nu stod solidt plantet midt i hans baghave. Og dér var monsteret. For øjnene af Conor dannede træets øverste grene og kviste tilsammen et kæmpestort, frygtindgydende ansigt med mund og næse og endda et par øjne, der stirrede på Conor.