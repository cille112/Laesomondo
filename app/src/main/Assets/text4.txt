Hun vågnede normalt aldrig først.
Han snorkede stadig. Snorkede med lange grådige inhaleringer, som om al ilt tilhørte ham. Med lange pibende lyde, der vidnede om hans svælg og slimhinders totale udtørring.
Hun lå nu på maven, for noget der måtte være gang nummer 500 denne nat. Soveposen var klæbende våd og ulækker. Den lugtede som en blanding af sur gymnastiksal og gamle rullepølsemadder, der havde stået fremme for længe. Moskitonettet, som kun hun havde set det fornuftige i at købe, hang nu helt tæt på hoved og krop og gav ingen beskyttelse mod de myg, der hele natten havde summet en hidsig dans over deres hoveder.

            Hun løftede udmattet hovedet og kiggede over på ham. Hans ansigt var dækket af glinsende våde perler og myggene mæskede sig lifligt imellem perlerne, glade, mætte og fede af nattens orgie.
Han små klynkede i søvne. Hun væmmedes. "Ja klynk du bare, dit sølle skrog", hun krængede soveposen af sig med små bevægelser, der tog til i intensitet, i takt med hendes frustration over hele situationen. Endelig var soveposen nede om knæene og hun kunne fjerne det mislykkede moskitonet og rejse sig, tung i kroppen og ør i hovedet. 

            Det lille spejl på væggen i den delvist sammenfaldne bambushytte, de havde lejet for en uge, var dugget og hun tørrede det af med ærmet. Hendes ansigt var furet, beskidt og svedigt, hun tørrede det med samme ærme som før og mærkede en svag duft af røgelse fra spejlet i ærmet, og hun smilede, men så sit smil i spejlet og straks var det væk igen. "Ikke noget at grine af, for helvede".

            Ude af hytten, på listetrin. Ikke vække nogen. Ikke lave en lyd. Please, ingen opmærksomhed nu. Hun kunne ikke klare det. Ikke nu!
            Hun var næsten igennem den lille landsby, nede ved marken. Den mark, hvor man besørgede, hvis man altså ikke valgte at gå til havet og kombinere bad og toiletbesøg i bølgen den blå. Men hun var ikke til det plumrede lortevand, ikke engang så tidligt på dagen hvor solen endnu ikke havde sat ind og forstærket lugten af de lokales fæces. Hun styrede behændigt omkring det sidste hus og åndede lettet op. Ingen havde hørt hende, men så... hun trådte på en gren, en dum tør gren der bare lå der, for at umuliggøre projektet.

            "KNAS" sagde det, og straks gøede en hund, den havde ellers ligget  helt stille, bortset fra halen, der dovent slog et slag i ny og næ, blot for at holde et hold fluer på afstand. Lyden stod stille, hun stod stille, holdt vejret og håbede...  Flere hunde gøede og nu lød der stemmer fra de forskellige hytter
            "DAMN", hun satte farten op og mærkede sveden trænge endnu mere på, kvalmen væltede op i halsen med en stærk smag af chilli, og afføringen, der inspireret af de lokale retters krydring, klart ikke ville vente længere, med at se dagens lys.

            Hun kiggede sig bagud over skulderen og så en lille flok kvinder og børn på vej ned mod hende. Panisk trak hun sin sarong op i et forsøg på at nå det før de.... Hun kiggede op igen, nu var de blevet endnu flere og alle havde fokus direkte på hende. "Kunne man vende ryggen til dem?" Hun vendte sig om og så en flok vildsvin kigge forventningsfulde på hende.

            Hun tog en dyb indånding inden hun satte sig, med front mod menneskemængden og røven mod svinene, og sked og kastede op i dagens spæde gry