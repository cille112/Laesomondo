Der er altid en speciel stemning i bilen, når man kører gennem Byen med et lig omme bagi. En anelse trykkende, lidt som om stilheden vejer noget. Den dybe brummen fra motorens otte cylindre og vinduesviskernes rytme kommer på en sær måde til at ligge neden under stilheden. Som under en dyne. Man er alene, men alligevel ikke helt alene.
Bruno Hanson stopper for rødt og kigger i sidespejlet. Den blå taxi bag ham blinker af til højre. Han slipper rattet og lader en hånd glide over hovedet. Kan mærke små hår, som bløde skægstubbe. Han trænger til at få hovedet barberet. Han trommer på rattet med fingerspidserne.
Liget ligger under et mørkeblåt tæppe. Der er vinduer i lastrummet, hele vejen rundt, men skulle nogen kigge ind, ville de ikke kunne se andet end en bunke et-eller-andet, der er dækket af et blåt tæppe. Anyway, dette er Byen, og her holder man sin næse for sig selv.

Hvis han løfter lidt i tæppet, ville han kunne se, at huden er ved at blive blå, fordi blodet synker til bunds, nu hvor hjertet ikke længere pumper det rundt i kroppen. Der er ingen puls, ingen vejrtrækning. Øjnene bevæger sig ikke under øjenlågene. Der er intet liv. Sådan er døden. Det er ikke første gang, Bruno transporterer et lig gennem byen i sin gamle Chevy Van. Han er prof, og arbejder man for Jimmy Sadd, så hører den slags med. Han ved, at liget stadig vil være lunt at røre ved. Lig køles forholdsvist langsomt, og han har skruet blæseren op for fuld styrke for at sinke rigor mortis, så liget ikke stivner, før han er sluppet af med det.
Han husker første gang, Jimmy Sadd bad ham transportere et lig. Han havde været Jimmys chauffør nogle måneder på det tidspunkt. Kørte Jimmy og hans lille nips af en kone rundt til premierer, gallafester og den slags, i Jimmys lyserøde limo. Limoen sprængte den letiske bande nede fra Havnen i luften for en fire år siden, og Jimmy, der ikke kom noget til ved eksplosionen, valgte at holde en lidt lavere profil et stykke tid. Så nul limoer. Bruno fik andre opgaver og har med tiden fået større ansvar i organisationen, selvom mange stadig kalder ham Chaufføren.
Den aften i den lyserøde limo sagde Jimmy, at han lige skulle snakke med en fyr, de tilfældigvis fik øje på inde på fortovet. Dengang virkede det tilfældigt, men Bruno har siden lært, at der ikke er mange tilfælde i nærheden af Jimmy Sadd. Fyren var en lille skid af en pusher, hætte på trøjen, bange øjne, hurtig snak. Men det hjalp ham ikke. Han havde snydt Jimmy og den slags afregnes kontant. Jimmy skød ham, lige der, i limoen. Lænede sig frem mod Bruno og sagde: – Nede i Centrum er de ved at bygge et nyt domicil i 46 etager for Fusk Forsikring. De arbejder dag og nat. Nu i aften er de ved at støbe fundamentet. De venter dig. Kør vores døde ven ned til dem. Spørg efter Franz. Han tager sig af resten. Og kør mig så hen til teateret. Borgmesteren venter.
Bruno havde gjort, som han sagde. Det gør man, sådan er det. Men der var sket et trafikuheld nede ved Stadion, og Bruno blev fanget i trafikken. Det burde have taget en lille halv time at nå frem til byggepladsen, efter han havde sat Jimmy af ved teateret. Det kom til at tage to timer og et kvarter. Alene i Sadds lyserøde limo med et lig siddende omme på bagsædet. Bruno fik det med varme. Han kogte, sveden drev af ham. Paranoiaen begyndte at prikke i ham, mens køen af bilen sneglede sig fremad. Han satte airconen på Forfrysninger eller noget i den stil. Alligevel var alt hans tøj gennemsvedt, da han endelig nåede frem til byggepladsen og fandt Franz, der blev rasende, fordi kulden fra airconen havde fremskyndet rigor mortis, og liget nu var stift som et bræt. Det er noget af et arbejde at få bakset et lig, der er stivnet i siddende stilling ud af en limo.
Bruno sveder, men det er ikke kun varmen fra blæseren, der får ham til det. Normalt er alt planlagt. Han ved, hvor han skal køre liget hen, hvem der vil tage sig af at få det af vejen og så videre. Denne gang er intet planlagt. Han må selv finde ud af det hele. Der skulle slet ikke have været noget lig. Sadd er i spjældet de næste par måneder. Der er ingen til at planlægge noget som helst. Bruno er alene om det.
Og hvor fanden skal han gøre af liget? Han kunne selvfølgelig smide det i havnen, men solen er på vej op, og om kort tid sætter morgenmyldretidstrafikken ind. En eller anden gammel kælling kunne finde på at ringe til politiet, hvis hun så et ordentligt muskelbundt smide et lig i havnen, da hun var ude at lufte Fido. Og politiet er ikke lige så glade for Sadds drenge, som de var engang. Desuden er Havnen letternes område.
Han må finde på noget andet. Men det er svært at samle tankerne med et lig i vognen. Når man kan fornemme liget omme bagi, som om sjælen eller et eller andet vimser rundt deromme. Man er ikke helt alene.
Bruno skæver om til liget, før han tænder radioen.